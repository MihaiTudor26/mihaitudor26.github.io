---
title: 'La început a fost doar gândul '
date: 2025-08-08
permalink: /posts/2025/08/evolutia-istorica-ai/
tags:
  - inteligenta artificiala
  - istorie
  - tehnologie
  - AI
  - deep learning
  - filosofie
  - matematica
excerpt: 'O analiză detaliată a evoluției istorice a inteligenței artificiale, de la primele concepte filozofice din Evul Mediu până la revoluția Deep Learning din 2012. Explorăm contribuțiile lui Ramon Llull, Leibniz, Babbage, Ada Lovelace, Turing și momentele cheie care au definit acest domeniu.'
---


## Un început au toate...

Aproape orice concept modern pe care astăzi îl întâlnim și inevitabil îl integrăm în propria existență cu o naturalețe debordantă își are un sâmbure sădit cu dibăcie în conștiința profundă a istoriei, prăfuit doar de secolele scurse. Poate deloc surprinzător, ideea de „inteligență artificială" are rădăcini filozofice și nu numai, în Evul Mediu, bazele matematice și modelele formale fiind conturate în secolul XIX–XX, ca o „naștere" academică și recunoscută să se producă abia între anii 1940-1956.

## Un sâmbure este sădit...

Ramon Llull în 1305 (aproximativ) propune *Ars Magna*, un sistem bazat pe un alfabet de concepte (precum: bunătate, putere, înțelepciune etc.). Aceste idei erau înscrise pe discuri rotative (volvelle), ce puteau fi manipulate mecanic pentru a genera combinații logice între aceste fundamente conceptuale. Mecanismul creat de Llull avea rolul de a plămădi noi rațonamente sau adevăruri universale, devenind astfel părintele calculului automat al rațonamentului medieval. Astfel se urmărea generarea tuturor combinațiilor posibile între veritățile acceptate pentru a descoperi noi propoziții deduse – o reprezentare timpurie a ceea ce astăzi am numi „mașină logică". 

Cercetători precum Bonner (1994), Colomer (1979), Fleckenstein (1967), Gardner (1982), Künzel & Cornelius (1991) evaluează sistemul lui Llull ca precursor al teoriei grafurilor, informației și al dispozitivelor logice. Generarea mecanică de propoziții prin mecanismul propus a fost interpretată ca o formă timpurie de „logic machine".

## Nevoia de adevăr și abstractizare...

În secolul XVII (c. 1666), Gottfried Wilhelm Leibniz rafinează ideile conturate deja de Llull, imaginându-și o „limbă" formală care să codifice concepte și rațonamente astfel încât judecățile să poată fi manipulate simbolic (o reprezentare structurală a cunoașterii). *Characteristica universalis* (limbajul universal formal) și *Calculus ratiocinator* („calculatorul rațiunii") sunt cărămizi așezate cu grijă la temelia Inteligenței Artificiale, așa cum o cunoaștem astăzi, deoarece aproape toate formalismele moderne (logica simbolică, reprezentarea cunoștințelor, limbaje formale) pleacă de la ideea că gândirea poate fi reprezentată prin simboluri și relații între ele. 

Nevoia de a discerne între adevărat sau fals îl determină pe Leibniz să inventeze și să promoveze sistemul binar, acesta fiind ulterior recunoscut ca pivot pentru arhitectura calculatoarelor digitale. În 1703, în lucrarea [1], Leibniz expune sistemul binar, arată cum toate numerele pot fi reprezentate prin 0 și 1, și discută posibile aplicații practice. El asociază simbolic 1 cu „unitatea/divinitatea" și 0 cu „nimicul", dând sistemului și o semnificație filozofică. 

Contribuția lui Leibniz se rezumă la faptul că acesta a văzut rațiunea ca pe o entitate ce poate fi formalizată, comparată și automatizată, devenind astfel, în termeni moderni, fundamentul paradigmei simbolice din AI (logic-based AI). Aportul adus de acesta este analizat și susținut, de exemplu, de Kramer (1996) în [2] sau mai recent, aproape de vremurile noastre, de Woltzenlogel Paleo (2016) în [3]. Totuși, ei subliniază limitarea lui Leibniz în a construi algoritmi sau mașini digitale funcționale în sensul modern; ideea sa rămânând programatică și filozofică. Astfel, o distincție clară între scopul filozofic/metodologic al lui Leibniz și implementările tehnice din secolul XX este necesar să se realizeze.

## De la filozofie la mașină...

Charles Babbage demonstrează prin proiectul *Difference Engine* (anii 1820–1830) că procese intelectuale repetitive pot fi mecanizate. Concret, acesta creează o mașină mecanică automată pentru calculul tabelelor matematice, bazată pe metoda diferențelor finite, menită să elimine erorile umane din calculul manual al funcțiilor polinomiale. 

Un alt pas important făcut de acesta se realizează în anii 1830 prin proiectul *Analytical Engine*, când propune o mașină general-purpose, concept analog arhitecturii moderne a unui computer. Sunt introduse elemente fundamentale precum *mill* (unitate de procesare analogă CPU-ului), *store* (echivalentul memoriei) sau branching condițional și bucle (looping), elemente esențiale în programare. Este punctul în care se prefigurează automatizarea rațonamentului. Charles Babbage pune baza fizică pe care pot rula algoritmi de procesare simbolică, ceea ce face posibilă în viitor implementarea efectivă a unui „calculus ratiocinator". În lucrarea [4], Charles Babbage descrie în detaliu cele două mari proiecte mecanice, reflectând asupra „mașinilor care gândesc" și asupra viitorului automatizării.

## Ușa s-a deschis...

În 1843, în lucrarea [5], Ada Lovelace adaugă mult mai mult decât o simplă traducere a textului lui Luigi Federico Menabrea despre *Analytical Engine*. Contribuția ei este considerată o extindere conceptuală majoră a lucrării lui Babbage, iar multe elemente din aceste note sunt văzute astăzi drept fundamente ale programării și gândirii simbolice automate. 

Aceasta scrie primul algoritm publicat destinat să fie rulat pe o mașină de calcul, folosit pentru calculul numerelor Bernoulli. Noutatea constă în introducerea instrucțiunilor pas cu pas codificate logic, folosind bucle (loops) și iterări. Este primul exemplu concret de „program" în sens modern. De asemenea, subliniază că *Analytical Engine* nu este limitată la numere, anticipând procesarea generală a simbolurilor și având o viziune mai largă asupra programării. 

Reflecția filozofică – „Lovelace Objection" – referitoare la faptul că mașina „nu poate anticipa relații sau adevăruri" pe care nu i le dă programatorul continuă și astăzi în domeniul AI despre creativitatea mașinilor. În lucrări precum [6] și [7] sunt recunoscute și dezbătute atent contribuțiile aduse de Charles Babbage și Ada Lovelace.

## Natura inspiră...

În 1943, neurologul Warren McCulloch și matematicianul Walter Pitts schimbă complet paradigma în lucrarea [8], făcând trecerea de la mașini mecanice de calcul la modele matematice ale proceselor cognitive. Aceștia propun pentru prima dată un model matematic pentru creier, neuronii putând fi modelați ca unități logice binare (activat/inactiv) care procesează semnale, activitatea neuronală fiind exprimată în termeni de logică propozițională (AND, OR, NOT). 

Discuția este în acest moment mutată din zona „mașinii care calculează" în zona „mașinii care poate gândi", demonstrând că o rețea suficient de mare de neuroni formali poate realiza orice funcție logică. Lucrarea lor este recunoscută ca actul de naștere al inteligenței artificiale neuronale, propunând un model inspirat direct din biologie. Un atu important al modelului propus de ei este independența de implementarea fizică, modelele putând exista pe orice suport capabil să redea relațiile logice.

## Între filozofie și știință...

În 1950, Alan Turing propune în lucrarea [9] famosul "Test Turing" - o metodă de a determina dacă o mașină poate gândi cu adevărat. Întrebarea sa fundamentală „Can machines think?" mută dezbaterea din plan tehnic în cel filozofic și operațional, rămânând în centrul atenției și astăzi. 

Prin Testul Turing se răspunde practic la întrebarea „Pot mașinile să gândească?". În loc să dezbată definiții abstracte ale inteligenței, Turing propune o probă empirică: dacă o mașină poate imita comportamentul conversațional al unui om atât de bine încât un evaluator uman nu poate distinge între ele, atunci mașina poate fi considerată inteligentă. 

Acesta continuă linia de reflecție a „Lovelace Objection", dar o extinde cu argumente logice și tehnice, anticipând domenii precum învățarea automată și rețelele neuronale moderne. În prezent, testul Turing nu mai este standardul unic pentru evaluarea AI, dar rămâne un reper istoric și metodologic.

## Totul e oficial...

Momentul oficial al nașterii inteligenței artificiale ca domeniu distinct este considerat vara anului 1956, la Dartmouth College. Aici, John McCarthy, Marvin Minsky, Nathaniel Rochester și Claude Shannon au organizat „Dartmouth Summer Research Project on Artificial Intelligence" - primul workshop dedicat exclusiv acestui domeniu. McCarthy a fost cel care a introdus termenul „artificial intelligence".

Din acest moment povestea s-a construit pas cu pas: optimismul și avântul pe care l-a avut noul domeniu între anii 1956-1974 fiind frânat de apariția problemelor mult mai complexe decât se anticipase, Prima Iarnă AI (1974-1980) fiind marcată de scepticism și investiții reduse.

Anii 1980-1987 aduc o renaștere prin sistemele expert și investițiile comerciale masive, urmată însă de a Doua Iarnă AI (1987-1993), marcată de limitările tehnologice și costurile mari de mentenanță. Începând cu anii '90, domeniul cunoaște o maturitate evidentă, AI-ul devenind mai pragmatic, concentrându-se pe probleme specifice și aplicații comerciale.

Anul 2012 marchează începutul erei moderne a AI, Revoluția Deep Learning având o forță colosală astăzi și un potențial extraordinar.

O întrebare îndreptățită totuși apare și merită rostită cu tărie: **„De aici, unde?"**

---

## Bibliografie

1. Leibniz, G. W. (1703). *Explication de l'Arithmétique Binaire*. Mémoires de l'Académie Royale des Sciences.

2. Kramer, S. (1996). Mind, Symbolism, Formalism: Is Leibniz a Precursor of Artificial Intelligence? *Kairos/Open Journal*.

3. Woltzenlogel Paleo, B. (2016). Leibniz's Characteristica Universalis and Calculus Ratiocinator Today. In *300 Years After Leibniz* (Charles Tandy, Ed.).

4. Babbage, C. (1864). *Passages from the Life of a Philosopher*. London: Longman, Green, Longman, Roberts & Green.

5. Lovelace, A. A. (1843). Notes. In L. F. Menabrea, *Sketch of the Analytical Engine Invented by Charles Babbage Esq.*, Scientific Memoirs (Vol. III, pp. 666–731). London: Richard and John E. Taylor.

6. Fuegi, J., & Francis, J. (2003). Lovelace & Babbage and the Creation of the 1843 'Notes'. *IEEE Annals of the History of Computing*, 25(4), 16–26.

7. Hollings, C., Martin, U., & Rice, A. (2017). *Ada Lovelace: The Making of a Computer Scientist*. Oxford: Bodleian Library.

8. McCulloch, W. S., & Pitts, W. (1943). A Logical Calculus of the Ideas Immanent in Nervous Activity. *Bulletin of Mathematical Biophysics*, 5(4), 115–133.

9. Turing, A. M. (1950). Computing machinery and intelligence. *Mind*, 59(236), 433–460. https://doi.org/10.1093/mind/LIX.236.433
