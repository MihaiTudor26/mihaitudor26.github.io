---
title: 'Construind Sinapse: O Clarificare asupra Conceptelor Fundamentale din Inteligența Artificială'
date: 2025-08-10
permalink: /posts/2025/01/concepte-fundamentale-ai/
tags:
  - artificial intelligence
  - machine learning  
  - deep learning
  - neural networks
  - cercetare
---

Privind marea și încercând să o cuprinzi cu ochii minții, vrând să treci dincolo de linia orizontului trasată ca un zid în fața curiozității, inevitabil te pleci în fața imensității care capătă forme abisale la nivelul percepției. Uneori aceeași trăire o experimentezi în fața creației umane, mai ales dacă aceasta are capacitatea de a se metamorfoza, fiind într-un proces continuu de perfecționare

Cu o dublare a numărului de publicații la fiecare 23 de luni conform datelor arXiv (ResearchGate, 2025) și o creștere între 21,39 și 241,36 de ori din 1980 până în 2024, având în vedere datele CSET (Center for Security and Emerging Technology, Universitatea Georgetown) procesate de Our World in Data [1], cercetarea în domeniul inteligenței artificiale capătă un avânt impresionant la nivel global.

Varietatea ideilor, complexitatea tehnicilor și a algoritmilor, la o primă vedere însă, descurajează inițierea unei explorări științifice asupra acestui domeniu devenit atât de vast. Pătrunderea în esența informației se lovește încă de la primul pas de o mixtură a conceptelor moștenite din domenii care par divergente.

Încercăm în cele ce urmează să aducem o clarificare asupra unor concepte interschimbabile, care de cele mai multe ori creează mari confuzii, punctând în același timp diferențieri, dar și liante între acestea.

## Construind Sinapse

Termenul "Artificial Intelligence" a fost introdus oficial de John McCarthy [2] în 1956 la Conferința de la Dartmouth College, acesta și coautorii săi (Minsky, Rochester și Shannon) definind obiectivul studiului inteligenței artificiale prin următoarea conjectură fundamentală:

*"The study is to proceed on the basis of the conjecture that every aspect of learning or any other feature of intelligence can in principle be so precisely described that a machine can be made to simulate it."*

Simplist, putem defini inteligența artificială ca fiind un domeniu larg al informaticii care are ca scop crearea de sisteme capabile să îndeplinească sarcini ce necesită, în mod normal, inteligență umană: luarea deciziilor, planificarea eficientă, detectarea unor modele de lucru sau chiar recunoașterea facială.

Instinctiv, căutăm să perfecționăm creația, având în general în domeniul științific ca instrument obiectiv „în cântărirea" optimabilității, statistica matematică. Astfel, natural, se conturează Machine Learning, un subdomeniu al inteligenței artificiale care se concentrează pe algoritmi și modele statistice care permit sistemelor să-și îmbunătățească performanța pentru o anumită sarcină „prin experiență", fără a fi programate explicit pentru fiecare caz.

Prima mențiune academică a fost făcută de Arthur Samuel (1959), în [3], definind ML ca: *"Field of study that gives computers the ability to learn without being explicitly programmed"*. În cadrul acestui subdomeniu se disting trei categorii fundamentale: **SUPERVISED LEARNING** (algoritmul încearcă să găsească o funcție f: X → Y care să mapeze input-urile la output-urile corecte), **UNSUPERVISED LEARNING** (algoritmul învață din date neetichetate, încercând să descopere structuri ascunse, pattern-uri sau reprezentări în datele de input fără a avea acces la output-uri corecte) și **REINFORCEMENT LEARNING** (obiectivul algoritmului este maximizarea recompensei). Acestea reprezintă pilonii conceptuali ai Machine Learning-ului, fiecare cu propriile caracteristici, provocări și aplicații, în practică folosindu-se tot mai multe abordări hibride care combină elemente din toate cele trei paradigme.

## Natura Inspiră

Nu de puține ori natura a fost sursa supremă de inspirație a omului, remarcându-se prin simplitatea în care perfecțiunea este așezată armonios în mecanisme. Neural Networks (Rețele Neuronale) sunt modele computaționale inspirate din structura și funcționarea neuronilor biologici din creierul uman, procesarea informației fiind realizată de noduri interconectate (neuroni artificiali) prin transmiterea de semnale ponderate. Prima conceptualizare a fost realizată de McCulloch și Pitts (1943) în [4], propunând primul model formal de neuron artificial (Modelul McCulloch-Pitts). Rețelele Neuronale sunt o categorie de algoritmi ML, având ca punct de referință modul de funcționare al creierului.

## De Aici Imposibilul Devine Posibil

Deep Learning este un subdomeniu al machine learning-ului care utilizează rețele neuronale cu multiple straturi ascunse (de obicei 3 sau mai multe) pentru a învăța reprezentări ierarhice ale datelor, capabile să identifice pattern-uri complexe. Termenul a fost introdus formal de Rina Dechter în 1986, dar a fost popularizat de Geoffrey Hinton [5] în anii 2000, o referință academică fundamentală fiind [6].

Cei trei termeni fundamentali AI, ML și DL nu pot fi priviți ca termeni concurenți, putând fi mai corect priviți ca părți ale aceluiași ecosistem tehnologic, fiecare cu rolul său bine definit.

## În Loc de Concluzii...

Inteligența artificială o putem identifica prin analogie cu Medicina, ca domeniu vast și cuprinzător, Machine Learning - chirurgia, ca specializare fundamentală a medicinii, Neural Networks - instrumentele chirurgicale, indispensabile actului chirurgical, iar Deep Learning - chirurgia robotică avansată, o formă sofisticată de chirurgie care folosește instrumente complexe.

---

![The Creation of Adam](https://upload.wikimedia.org/wikipedia/commons/thumb/6/64/Creaci%C3%B3n_de_Ad%C3%A1n_%28Miguel_%C3%81ngel%29.jpg/1024px-Creaci%C3%B3n_de_Ad%C3%A1n_%28Miguel_%C3%81ngel%29.jpg)
*Michelangelo - "The Creation of Adam" (1508-1512) - Simbolizând transmiterea inteligenței de la creator la creație*

## Bibliografie

[1] Center for Security and Emerging Technology (2025). "Annual scholarly publications on artificial intelligence". Processed by Our World in Data. https://ourworldindata.org/grapher/annual-scholarly-publications-on-artificial-intelligence.

[2] McCarthy, J., Minsky, M. L., Rochester, N., & Shannon, C. E. (1955). "A Proposal for the Dartmouth Summer Research Project on Artificial Intelligence"

[3] Samuel, A. L. (1959). "Some Studies in Machine Learning Using the Game of Checkers", IBM Journal of Research and Development, 3(3), 210-229.

[4] McCulloch, W. S., & Pitts, W. (1943). "A Logical Calculus of the Ideas Immanent in Nervous Activity", Bulletin of Mathematical Biophysics

[5] LeCun, Y., Bengio, Y., & Hinton, G. (2015). "Deep Learning", Nature, 521(7553), 436-444

[6] Goodfellow, I., Bengio, Y., & Courville, A. (2016). "Deep Learning", MIT Press
